---
title: 'The Pursuit of Justice'
date: '2025.10.15'
description: ''
tags:
  - philosophy
  - civilization
  - history
hidden: false
---
# The Pursuit of Justice 

Ədalət, fikrimcə, kontekstdən asılı olaraq seçilən davranış strategiyasıdı. Kontekst deyəndə isə əsasən iki konteksti nəzərdə tuturam. 

Birinci lokal, kiçik səviyyəli cəmiyyətlərdi, hansı ki, çox insanın həyatı ancaq burda keçir. Burda ədalətli olmaq hamı üçün sərf edən strategiydı, və cəmiyyətin dəyərlərinin qoruyub saxlanması, inkişaf etməsi üçün vacibdi. YT-da Veritasium'un [oyun nəzəriyyəsinə](https://cs.stanford.edu/people/eroberts/courses/soco/projects/1998-99/game-theory/index.html) aid çox gözəl [videosu](https://www.youtube.com/watch?v=mScpHTIi-kM) var, orda bu haqda ətraflı izah edilib. Qısaca desəm, videoda [prisoner's dilemma](https://en.wikipedia.org/wiki/Prisoner%27s_dilemma)-sından və oyunu qazanmaq üçün ən effektiv strategiyadan danışılır. Prisoner's dilemma odur ki, iki tərəf var və bunlar etdikləri cinayətə görə saxlanılıb. Indi bu ikisinin də seçə biləcəyi müxtəlif strategiyalar var. Ya ikisi də əməkdaşlıq edir (yəni susurlar) və ikisi də qısa bir müddət, məsələn, 1 il içəridə saxlanılır, ya biri əməkdaşlıq edir və digəri xəyanət edir, burda isə danışan azad olur, xəyanət olunan tərəf isə uzun müddət, məsələn, 10 il içəridə qalır, ya da hər ikisi xəyanət edir və ikisi də, məsələn, 5 il cəza alır. İndi bu oyun bir dəfə oynanılsa, təbii ki, ən yaxşı seçim, sənin danışdığın, yəni xəyanət elədiyin və digərinin susduğu vəziyyətdir. 

Amma bu oyun bir neçə dəfə oynanılsa, artıq hər tərəf uzun müddətli fikirləşməyə başlayır. Burda artıq ən yaxşı strategiya əməkdaşlıq etməkdir. Yəni, ilk olaraq əməkdaşlıq edirsən və fərz edirsən ki, digər tərəf də əməkdaşlıq edəcək. Əgər digər tərəf əməkdaşlıq etməsə, mütənasib olaraq qarşılığını verirsən, məsələn, danışsa, sən də danışırsan. Ancaq, qarşı tərəf yenidən əməkdaşlıq etdiyi halda sən yenidən əməkdaşlıq edirsən, yəni kin saxlamırsan. Bu halda artıq iki tərəf arasında güvən yaranır və iki tərəfin də nə edəcəyi təxmin edilə bilir olur.

Real həyatda da, xüsusən də bu kiçik cəmiyyətlər kontekstində belədir. Yəni, "oyun" hər dəfə təkrarlanır. Ətrafdakılar sənə güvənməlidir və sən də ətrafındakılara güvənməlisən. Yəni, artıq burda ədalət natural olaraq ortaya çıxan bir strategiyadır və hər tərəf maksimum dərəcədə ədalətli olmağa çalışır. Yəni, sənin bu cəmiyyətdə sağ qalmağın üçün ədalətli olmağın yaxşı və effektiv bir strategiyadır. Burda "oyun" qeyri-sıfır cəmli oyundur ([non-zero-sum game](https://cs.stanford.edu/people/eroberts/courses/soco/projects/1998-99/game-theory/nonzero.html)). Sıfır cəmli oyunlarda ([zero-sum games](https://cs.stanford.edu/people/eroberts/courses/soco/projects/1998-99/game-theory/zero.html)) bir iştirakçının qazancı həmişə digər iştirakçıların bərabər olaraq itkisi deməkdir, buna görə də, bütün qazancların və itkilərin ümumi cəmi hər zaman sıfıra bərabərdir. Burda artıq rəqabət yaranır. Sənin qazanmağın üçün digəri uduzmalıdır. Qeyri-sıfır cəmli oyunlarda (non-zero-sum games) isə iştirakçıların qazanclarının və itkilərinin cəmi sıfırdan fərqlidir (müsbət və ya mənfi ola bilər). Bu o deməkdir ki, bütün iştirakçılar eyni anda qazana və ya eyni anda uduza bilərlər (əməkdaşlığa görə). Bayaqkı Prisoner's dilemma, eyni zamanda real həyatdakı kiçik səviyyəli cəmiyyətlər buna nümunədir. Yəni qısaca, [təkrarlanan interaksiyalarda](https://en.wikipedia.org/wiki/Repeated_game) (hansı ki, bu kiçik səviyyəli cəmiyyətlərdə belədir), sənin [reputasiyan](https://fiveable.me/key-terms/game-theory/reputation) bu cəmiyyətdə qala bilməyin üçün çox önəmli rol oynayır və uzunmüddətli nəticəsi sənin xeyrin üçün daha sərfəlidir.

Ancaq bu cəmiyyətin ölçüsü böyüdükcə, daha yüksək və [elit](https://en.wikipedia.org/wiki/Elite_theory) səviyyəyə gəlib çatdıqca, bunlar daha abstrakt, anonim və iyerarxik vəziyyət alır. Belə bir sistemdə uğurlu olmaq üçün lazım olan strategiyalar artıq tamamilə fərqlidir və ədalətə demək olar ki, tamamilə əksdir və kontrol edə bilmək əsas mexanizmaya çevrilir. Burada artıq sıfır cəmli oyun (zero-sum game) yaranır. Yəni, idarəetmə pozisiyası bir dənədir və onun üçün yarışanlar var. Biri qazanacaqsa, digəri uduzacaq, bunun başqa variantı yoxdur. Və burda əməkdaşlıq etmək, ədalətli olmaq artıq heç kimə sərf etmir.  Güc pozisiyalarının sayı limitlidir və bunun sayından daha çox adam həmin pozisiyalar üçün yarışır. Ədalətli olsan, səndən dərhal sui-istifadə edəcəklər və səni oyundan çıxaracaqlar.

Bu sistem kütləni idarə etmək üçün yaradılmış illüziyalar üzərində qurulub. Bu sistemi qorumaq üçün elitalar oyun nəzəriyyəsi baxımından “ədalətli” və ya “mehriban” ola bilməzlər. Onların gücü aldatma və lokal oyunun, yəni kiçik səviyyəli cəmiyyətin qaydalarını öz xeyirlərinə manipulyasiya etməyə əsaslanır.

Gücün etikası fərdi hüquqlardan çox, elitanın müəyyən etdiyi kollektiv məqsədi üstün tutur. Sən əgər yüz min nəfərə liderlik edirsənsə, onların hər birinə ədalətli olmağı çatdıra bilməzsən, yəni bu, imkansızdır. Liderliyin rəqabətçi təbiəti də ədalətdən çox özünü qorumağı üstün tutan strategiyaları tələb edir. Məsələn, çox adam fikirləşir ki, lider olmaq üçün ağıllı, müdrik, empatiyalı filan olmaq lazımdır, amma belə deyil, bunların heç biri lazım deyil. Lider olmaq üçün əsas lazım olanlar: təxmin edilə bilinməməyin, yüksək səviyyədə stressə tolerantlıq edə bilməyin və empatiyasız olmaqdır. Elita sisteminin əsas məqsədi də ona görə öz hakimiyyətini qorumaqdır. Ədalət də artıq burda sosial sabitliyi təmin etmək üçün idarə olunmalı bir vasitəyə çevrilir. Əgər sənə müəyyən dərəcədə ədalət verilməsi kütləni sakitləşdirir, onlarda ədalət illüziyası yaradırsa və sistemin legitimliyini gücləndirirsə, bunu edəcək. Əgər sənin ədalət tələbin hakimiyyət quruluşuna təhlükə yaradırsa, onda artıq görməzdən gəlinəcək, etibarsızlaşdırılacaq və ya əzilərək aradan qaldırılacaq.  İndi soruşa bilərsiniz ki, bəs axı elə vəziyyətlər olur ki, orda həqiqətən ədalət yerini tapır, məsələn, cinayətkar həbsə atılır və s. Burda da mən düşünürəm ki, əsas məqsəd etik cəhətdən ədaləti təmin etmək yox, sosial sabitliyi qoruyub saxlamaqdır. Çünki hər cinayətkara cəza verilməsə, xalq ayaqlanacaq və sistem üçün təhlükə yaradacaq. Yəni, yenə də əsas məqsəd kontrolu əldə saxlamaqdır. Ümumiyyətlə, bu sistemə də daxil olmaq üçün bu etik prinsipləri də kənara qoymalısan və [güclü olmağı hər şeydən üstün tutmalısan](https://youtu.be/6PdfD44DkqA?si=bd7f6IINC-i_p1zp).

Ona görə də bu sistemin ucu necəsə gəlib sənə toxunanda, ondan ədalət axtarmaq məntiqsizdir. Bayaq da dediyim kimi, belə bir sistem abstraksiya üzərində qurulub. Yəni, belə bir sistemdən ədalət axtardıqda, sənə həll yolu verilmir, verilməsi də ümumiyyətlə mümkün deyil.  Burda ancaq sənin üçün ədalət illüziyası yaradılır. Məsələn, sənin üçün formal istintaq aparıla bilər, bunun da böyük ehtimalla heç bir nəticəsi olmayacaq. Yəni, bu sadəcə məsuliyyətlilik görünüşü yaratmaq üçündür, guya sənin üçün nəsə edirlər. Səni axırı bilinməyən, mürəkkəb və bahalı hüquqi və inzibati proseslərdən keçməyə məcbur edə bilərlər. Bunlar hamısı resurslarını, vaxtını və mübarizə əzmini tükəndirmək üçün hazırlanıb.

Çünki bayaq da dediyim kimi bu sistem sadələşdirmə və abstraksiya üzərində qurulub. Bu [bürokratik](https://www.youtube.com/watch?v=hk_yhi3-prw) güc sistemləri və genişmiqyaslı idarəetmə mexanizmləri sadələşdirmə, standartlaşdırma və s. üzərində inkişaf edir.  Buna görə də, təbii olaraq fərdləri və situasiyaları sadəcə kateqoriyalar və ya məlumat nöqtələri kimi görür. Effektiv olmaq üçün bu sistemlər reallığı ədədi terminlərə endirməli, analizi və idarəetməni asanlaşdırmalıdır. Ədalət isə kontekst tələb edir, incəlik, fərdi yanaşma və müzakirə tələb edir.

İndi belə bir arqument də irəli sürülə bilər ki, demokratiya və demokratik institutlar, məsələn, azad mətbuat, müstəqil məhkəmə, seçkilər və s. bu genişmiqyaslı sıfır cəmli oyunu kiçik cəmiyyətlərdəki kimi təkrarlanan qeyri-sıfır cəmli oyunlara (non-zero-sum games) bənzər bir şeyə çevirə bilər. Çünki bunlar bir kənddə sağ qalmaq üçün öz reputasiyalarını qorumalı olan qonşular kimi, elitanı nəticələri olan, təkrarlanan, qarşılıqlı əlaqələrə məcbur edən məsuliyyətlilik mexanizmləri yaradır. Məsələn, demokratiya elitanı periodik olaraq seçicilərlə üz-üzə qoymağa məcbur edərək təkrarlanan oyunlar yaratmağa çalışır. Siyasətçilər uzunmüddətli reputasiyalarını nəzərə almalıdırlar, çünki onlara yenidən dəstək lazım olacaq. Azad mətbuat elitanın hərəkətlərini görünən və izlənilə bilən edir, sistemdə bir növ “yaddaş” yaradır. Bayaq dediyim Iterative Prisoner's Dilemma-da strategiya yalnız o zaman işləyir ki, oyunçular bir-birinin əvvəlki gedişlərini xatırlasınlar. Azad mətbuat cəmiyyətin yaddaşı rolunu oynayır və reputasiyanı önəmli edir. Müstəqil məhkəmə hətta güclülərə də tətbiq olunan məcburi qaydalar müəyyən edir, bu da proqnozlaşdırıla bilən bir mühit yaradır. Həm elitalar, həm də vətəndaşlar bilirlər ki, nəticələr ardıcıl olacaq (kiçik cəmiyyətlərdəki nümunələrdə ədalət ona görə işləyir ki, insanlar digərlərinin əməkdaşlığa əməkdaşlıqla cavab verəcəyini təxmin edə bilirlər). Ancaq vaxt keçdikcə, bu özü də bir problem yaradır. Bu institutların özləri elə sıfır cəmli oyunda dəyərli bir mükafata çevrilir.

Yəni, bunlar uzunmüddətli perspektivdə həqiqi müstəqilliklərini və güclərini qoruya bilməzlər, bu ancaq qısamüddətli perspektivdə mövcuddur. Uzun müddətdə yenə də kontrol elitanın əlinə keçir və bu, qaçınılmazdır və reallıqdır. Bunu yaradan problemlərdən ən başda gələn isə elite overproduction-dir: cəmiyyətlər yetkinləşdikcə, məhdud sayda olan güc mövqeləri uğrunda yarışan ambisiyalı və bacarıqlı fərdlərin sayını, mövqelərin öz sayından daha çox "istehsal edir". Bu baş verdikdə isə, rəqabət artıq yeni sərvət və institutlar yaratmaqdan çıxıb, mövcud olanları ələ keçirməyə və idarə etməyə yönəlir. Və nəticədə elitanın gücünü məhdudlaşdıra biləcək qədər güclü olan hər bir institut, ələ keçirilməyə dəyəcək qədər qiymətli olur.  Məsələn, müstəqil məhkəmə nümunəsində, elitalar öz adamlarını hakim təyin etmək üçün yarışırlar, ya da məhkəmə qərarları onların əleyhinə çıxanda məhkəmə hakimiyyətini məhdudlaşdıran qanunlar qəbul edirlər. Məhkəmələri dəyərli edən elə onların müstəqilliyidir, amma eyni zamanda onları həssas edən də budur, hakimləri kimsə təyin etməlidir və bu “kimsə” elita sisteminin bir parçasıdır. Azad mətbuat nümunəsində də, media şirkətləri kapital tələb edən və gəlir əldə edən bizneslərdir. Varlı elitalar onları birbaşa satın alır, ya da reklam gəlirləri onları korporativ maraqlardan asılı vəziyyətə salır. Karyera yüksəlişi istəyən jurnalistlər də hansı araşdırmaların onların karyerasını bitirəcəyini, hansıların isə irəli aparacağını öyrənirlər. Mətbuat ancaq adında “azad” qalır.  Seçkilərə də gəldikdə, seçki kampaniyalarının maliyyələşdirilməsi haqqında qanunları hakimiyyətdə olanlar yazır. Artıq ələ keçirilmiş media ictimai rəyi formalaşdırır. [Gerrymandering](https://en.wikipedia.org/wiki/Gerrymandering) və propaqanda metodları seçkiləri elitanın hər iki variantı əvvəlcədən seçdiyi bir teatra çevirir.

Və bu kimi institutların ələ keçirilməsi də təbii nəticədir. Elitanın bir nümayəndəsi və ya ailəsi üçün bir agentliyi, məhkəməni və ya media orqanını ələ keçirmək çox böyük faydalar verir: qaydaları öz xeyrinə formalaşdırmaq, məsuliyyətdən yayınmaq və s. Ancaq ictimaiyyətin hər bir üzvü üçün bunun zərəri çox kiçik və dağınıqdır.  Bu asimmetriya da o deməkdir ki, elita hər zaman ələ keçirməyə, ictimaiyyətin müdafiəyə sərmayə qoyduğundan daha çox resurs yatıracaq. Elitanın vaxtı, pulu və koordinasiyası var, ictimaiyyətdə isə bunların heç biri sistematik deyil.  Elita, boşluqları tapmaq üçün vəkillər tuta, lehinə olan araşdırmalar yaratmaq üçün beyin mərkəzlərini maliyyələşdirə və özəl klublar və şəbəkələr vasitəsilə digər elitalarla koordinasiya edə bilər. Adi bir insan isə bütün günü işləyir, uşaq böyüdür və s. edir və nəticə olaraq rəqabət aparmaq üçün nə resurslara, nə də əlaqələrə malik olur.  Digər tərəfdən də cəmiyyətlər yaşlandıqca, hakimiyyətdə olanlar daha çox resurs, daha çox əlaqə və özlərini möhkəmləndirmək üçün daha çox imkan toplayırlar. [Kimsə nə qədər uzun müddət hakimiyyətdə qalırsa](https://youtu.be/0g3yo1DjiLM?si=tVGN3E1NXKTGaus_), onu qorumaq üçün bir o qədər çox mexanizm inkişaf etdirir. Sərvət çoxalır. Şəbəkələr dərinləşir. Sistemə daxil olmaq üçün maneələr davamlı olaraq artır. Bunun kimi çox şey saymaq olar. 

Ona görə də, belə bir şey qaçılmazdırsa, ədalət də uzun müddətdə mövcud ola bilməz, sadəcə dövri ola bilər.  Ümumiyyətlə, bunu başa düşmək üçün gərək sivilizasiyalar necə inkişaf edir onu başa düşək. İnkişafın [3 əsas mərhələsi](https://youtu.be/K-_l9jBGo74?si=EXM1Ii7B3WzIqLjT) var. 
1. Birinci mərhələ yüksəliş mərhələsidir: Sistem ədalətlidir, çünki buna məcburdur. Çöküşdən sonra elitanın legitimlik və sərvət yaratmaq üçün bacarıqlı insanlara ehtiyacı var. Buna görə də meritokratiya, sosial mobillik və həqiqi müstəqilliyə malik institutlar yaranır. Oyun hələ sıfır cəmli deyil, çünki məqsəd ümumi faydanı artırmaqdır.
2. İkinci mərhələ tənəzzül mərhələsidir: Sistem yetkinləşdikcə, elita, bacarıqlı, ambisiyalı insanların istehsalı artir və rəqabət “yeni bir şey yaratmaqdan” “mövcud olanı idarə etməyə” keçir. Gücü yoxlamalı olan institutlar (məhkəmə, mətbuat, seçkilər) tədricən ələ keçirilir və gücün alətlərinə çevrilir. Burda artıq ədalət yox olur. 
3. Üçüncü mərhələ çöküşdür: Elita daxilindəki mübarizə o qədər kəskinləşir ki, demokratik görüntü qoruna bilmir və sistem açıq avtoritar rejimə keçir. Müxalifət basdırıldığı üçün sistem xarici şoklara (iqtisadi böhran, fəlakət) uyğunlaşa bilmir və qəfil çökür.
4. Sonra təzədən birinci mərhələyə qayıdır və beləcə davam edir.

Ona görə də bu dövrü qırmaq mümkün deyil. Çünki milyonlarla insan üçün institutlar yaratmağın özü abstraksiya, standartlaşdırma və bürokratiya tələb edir. Amma institutları ələ keçirilə bilən edən məhz bu xüsusiyyətlərdir.  Kiçik miqyasda ədalət işləyir, çünki o, şəxsi, kontekstual və üz-üzədir. Genişmiqyaslı ədalət isə şəxsi olmayan, standartlaşdırılmış və mürəkkəb sistemlər vasitəsilə həyata keçirilməlidir. Problem də yaradan elə budur.  Hakimiyyətdə olanlar sistemi ondan kənarda olanlardan qat-qat yaxşı başa düşürlər. Digər bir şey də odur ki, qaydaları, normaları və tabuları pozmağa hazır olanlar, etikaya bağlı olanlarla müqayisədə çox üstünlüyə malikdirlər.  Əgər ədalət müəyyən qaydalarla oynamağı tələb edirsə və bəzi oyunçular bu qaydalara məhəl qoymursa, qaydalara əməl edənlər uduzacaqlar. Rəqabətli bir sistemdə ən amansız olanlar zirvəyə yüksəlir. Bu, liderlik mövqelərinin sistematik olaraq ədalətə ən az sadiq olanlar tərəfindən doldurulduğu bir vəziyyət yaradır. 

Ona görə də bu ədalətsizlik problemi genişmiqyasda həll edilməsi mümkün olan bir şey deyil.