---
title: 'Traces We Carry Forward'
date: '2025.09.01'
description: 'On Love and Loss'
tags:
  - relationships
  - adlerian-psychology
hidden: false
---

Salam, hər vaxtınız xeyir. Mövzu üçün təşəkkürlər.

Hər bir daxil olduğun münasibət, istəyir 1 həftə çəksin ya da 1 il, öz məqsədinə xidmət edir. Yəni bunun uğurlu ya da uğursuz olması deyə bir şey yoxdur məncə. Cəmiyyətdə belə bir anlayış var ki, bu münasibət müəyyən mərhələlərlə, məsələn, evliliyə çatdığı zaman ya da uzunmüddətli olduğunuz zaman, ya da sevgili olub "rəsmi­ləşdiyi" zaman "uğurlu" olur, ya da bunlar olmadıqda avtomatik münasibətlər "uğursuz" olur. Belə olanda da, bizi formalaşdıran bu təcrübələrin çoxu səhv, ya da vaxt itkisi kimi dəyərləndirilir.

Bayaq da dediyim ki, hər bir münasibət öz məqsədinə xidmət edir. Münasibətdəki tərəflər bunun fərqində ola da bilər, olmaya da bilər, və ya sonradan bunu başa düşə bilər. Və o məqsəd də insanı formalaşdırmaqdır (bu formalaşma pozitiv də ola bilər, neqativ də, bu da sonda insanın münasibətə öz baxış açısından asılıdır), yəni sənin bilmədiyin tərəflərini sənə göstərmək, özünü kəşf etməyə səbəb olmaqdır. Və belə olan halda da, bu bütün münasibətlər üçün keçərli olur, istəyir 1 günlük, 1 həftəlik ya da 1 illik. 1 həftəlik münasibət sənə sərhədlərin haqda öyrədə bilər, 1 illik münasibət bu qədər uzun müddət boyunca birinə güvənməyin və onu sevməyin nə olduğunu öyrədə bilər, 10 illik münasibət, bu qədər müddətdə insanın necə dəyişdiyini, birlikdə böyüməyin nə olduğunu öyrədə bilər. Yəni bir sözlə, hər münasibət səni nəcə­sə formalaşdırır.

Bu təbii ki, o demək deyil ki, münasibətdə öz məsuliyyətlərimizə, öhdəliklərimizə laqeyd yanaşmalıyıq. Bu o deməkdir ki, münasibətə ehtiyac istəyindənsə, ona əksinə maraqla (curiosity) yanaşmalıyıq. Mən burda nə kəşf edə bilərəm, biz bir-birimizə nə öyrədəcəyik, bir-birimizi necə dəyişəcəyik, və s. Belə yanaşma da həmçinin tərəflərin bir-biriləri üçün hər şey olma təzyiqini də azaldır. Çünki başa düşürsən ki, heç kim "O" deyil, və heç kim də sənin üçün hər şey ola bilməz. Biri sənə xoşbəxtliyin nə olduğunu öyrədəcək, biri sənə bağışlamağın nə olduğunu öyrədəcək, biri sənə öz gücünü öyrədəcək, və s. Məktəbdə də hər dərsi, bütün kurikulumu eyni müəllim keçmir, keçə də bilməz. Hər dərsi fərqli müəllim öyrədir.

Və bu düşüncə tərzi bizi uzunmüddətli münasibətlərdə daha yaxşı edə bilər. Çünki qabağımızdakı insanla münasibətin uğursuz ola biləcəyi ehtimalının qorxusu ilə bağlanmırıq, əksinə maraq və kəşf istəyi ilə bağlanırıq. Münasibətdə qalmağı seçirsənsə, bu o deməkdir ki, sən yenə də o insanı və özünü kəşf eləmək istəyirsən. Həm də böyük ehtimalla çoxunuz eşitmisiniz bu "ilişki kucu"larından ki, öz gizliliyini qoru, nə bilim "stay mysterious" filan. Yəni əslində düzdür, və düşünürəm ki, tam olaraq elə mən dediyim səbəbə görə düzdür. Çünki qabağındakı insanda hələ də bilmədiyin bir şey varsa, deməli kəşf olunmalı bir şey var, və bu eynilə də özünə də aiddir. Təbii ki, sağlam münasibətdə, sağlam insanlarda bu kəşf olunmalı tərəf bitmir, çünki özlərini inkişaf etdirir, böyüyürlər, və MÜSTƏQİLDİRLƏR.

İndi təbii ki, bu o demək deyil ki, hər bir fərqli insan sənə fərqli bir şey öyrədəcək deyə mütləq hər bir ildən bir sevgili dəyişməlisən. Həyatı boyu bir insanla da bir yerdə qaldığın zaman da, özünü və qabağındakı­nı kəşf edə bilirsən. Məsələn, ilk sevgilisi ilə qalanlar o demək deyil ki, bu müəllimlərdən məhrum olur, sadəcə bir insan vasitəsilə özlərini kəşf edirlər, zamanla bir-birinin yeni tərəfləri ilə tanış olurlar. Sənin partnyorunun 25 yaşındakı versiyası sənə sevgi haqqında bir şey öyrədə bilər, 35 yaşındakı versiyası isə tamamilə başqa bir şey öyrədə bilər. Münasibətlər də o zaman davamlı olur ki, hər iki insan qarşısındakının kimə çevrildiyi ilə həqiqətən, belə içdən maraqlanır və bu davamlı kəşf prosesində özündə də yeni şeyləri kəşf edə bilir.

İndi gələk suala. Bütün bu dediklərimdən belə çıxır ki, əlbəttədir ki, iz buraxır, yəni bu qaçılmazdır. Yuxarıda dediyim kimi insanın formalaşması pozitiv də ola bilər, neqativ də, bu da insanın münasibətə öz baxış açısından asılıdır. Sənin uşaqlığında yaşadığın şeylər sevgi anlayışını poza bilər, birinə bağlanma anlayışını poza bilər və s. Amma məsələ budur ki, keçmiş münasibətlər düzdür iz buraxır, ancaq əsas sual **hansı** iz qoyduğu yox, həmin o bizim izlə indi **nə etdiyimizi/edəcəyimizi seçməyimizdir**.  Yəni əsas məqam odur ki, bu izlər qaçılmazdır, ancaq onların xarakteri, məsələn, səni gücləndirici, yoxsa narahat edici olub-olmaması tamamilə həmin təcrübələri necə mənimsədiyindən asılıdr. Əgər keçmiş münasibətləri “uğursuzluq” və ya “itirdiklərim” prizmasından görəcəksənsə, bu izlər sonrakı münasibətində qorxu, müqayisə, ya da heç bir şeyin kifayət etməməsi hissi kimi ortaya çıxacaq, ancaq olanları düzgün proses eləsən, əksinə bunlar səni daha da böyüdən, emosional lüğətini genişləndirəcək, və sonrakı münasibətə daha yaxşı, zəngin bir versiyada daxil olmuş olacaqsan. 

Keçmiş münasibətində xəyanətə uğramısan deyə, o demək deyil ki, indi daha heç kimə güvənməməlisən, ya da indiki münasibətində sənə yenə xəyanət qorxusu ilə yaşamalısan. Bu bizi öz keçmişimizin qurbanına çevirir, və onun qulu edir. Bu sadəcə inkişaf etməmək üçün özümüzə danışdığımız yalandır və ya bəhanədir.  

İnsanın ümumiyyətlə həyatı onun keçmiş təcrübələri ilə müəyyən edilmir, ona verdiyi mənayla müəyyən edilir. Bu verdiyimiz məna da həmin təcrübənin bizdə yaratdığı (bu şüurlu və ya şüursuz şəkildə də ola bilər) məqsədlərdən asılı olur. Məsələn, xəyanətə uğradığın zaman, bir daha zərər görməmək və özünü qorumaq məqsədini yarada bilərsən, buna görə də həmin o xəyanəti heç kimə güvənməmək üçün bir bəhanə kimi istifadə edə bilərsən. Ona görə də əsas məsələ keçmişdə nə baş verdiyi yox, ona necə məna yüklədiyindir, baş verənlərə əsasən məqsədlərini necə formalaşdırmağındır. Bu haqda çox şey yazmaq olar, bu qrupda da bir neçə dəfə bu haqda mövzu düşüb, mən özüm də yazmışam. Amma düşünürəm ki, əsas məsələyə toxundum.  
